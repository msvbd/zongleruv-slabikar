---
title: Jak začít žonglovat s míčky
directory_index: false
---

# Jak začít žonglovat s míčky

Míčky jsou nejjednodušší náčiní. Snadno se hážou i chytají.

## Jeden míček

![](/img/s/starta.png)

Začneme tím nejlehčím, jedním míčkem. Ze začátku si s míčkem jenom pohrávej. Přehazuj ho obloučkem z pravé ruky do levé. Vrchol obloučku by měl být asi ve výši nosu.

![](/img/s/startb.png)

A pak zpátky z levé do pravé. Při chytání nepohybuj rukou proti míčku. Počkej si, až ti přiletí do dlaně. Míčky se při žonglování neodrážejí, ale chytají a hážou.

[Přehrát animaci](/animace/1-ball-out-of-a-3-cascade.html "Animace")

Vyzkoušej i pohazování s míčkem v jedné ruce. Zkus zachytit míček odražený od zdi. Procvičuj pravou i levou ruku. Důležité je se s míčkem sžít a dostat ho do ruky. Spousta lidí si myslí, že házet si s jedním míčkem přece umí a snaží se začít hned alespoň se dvěma nebo třemi míčky. To ale většinou není pravda, věnuj proto dostatek času hraní si s jedním míčkem. Získáš solidní základ a další trénink se dvěma a později i žonglování se třemi míčky ti půjde snadněji.

## Dva míčky

Házet si se dvěma míčky na první pohled vypadá snadně, ale míčky se ti budou srážet a padat. Nenech se odradit a zkoušej dál.

![](/img/t/treninka.png)

Vyhoď první míček obloučkem nahoru. Vrchol obloučku by měl být asi ve výši nosu.

![](/img/t/treninkb.png)

Když první míček míjí tvůj nos, je čas vyhodit druhý míček. Pak zachytíš první míček do levé ruky. Tou dobou druhý míček míjí tvůj nos a ty už jenom čekáš, až doletí do tvé pravé ruky, kterou ho zachytíš.

Trénuj nejprve podle obrázků a pak s obráceným pořadím rukou.

[Přehrát animaci](/animace/throw-twice.html "Animace")

## Tři míčky

Když už ti to se dvěma míčky jde, přidej ještě třetí pro úplnou [kaskádu](/micky/3/kaskada.html "Kaskáda se třemi míčky."). Kaskáda je nejlehčí trik, většina žonglérů se ho naučí jako první.

##### Kam dál

- [Kaskáda se třemi míčky](/micky/3/kaskada.html "Nejjednodušší způsob žonglování")
- [Výroba žonglovacích míčků](/micky/vyroba.html "Jak vyrobit pěkné a levné míčky na žonglování")
- [Druhy míčků](/micky/druhy.html "Druhy míčků na žonglování")
- [Návod k vytisknutí](/navody/ "Návod na žonglování v PDF - formát vhodný k tisku")

