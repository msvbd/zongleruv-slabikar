---
title: Ohnivé kužely
directory_index: false
img: img/k/kuzely-logo.png
---

# Ohnivé kužely

![](/img/k/kuzely-fire.png)Ohnivé kužely mají místo širší části hliníkovou trubku. Na ní je namotaný knot z kevlaru. Aby kužel hořel, je potřeba nalít na knot [něco hořlavého](#palivo).

### Bezpečnostní pravidla

1. Žongluj na volném prostranství, kde nemůžeš nic zapálit.
2. Obleč se do staršího oblečení z bavlny. Bavlna je důležitá, protože nevzplane snadno jako látky z umělé hmoty.
3. Měj při ruce kbelík čisté studené vody. Na ochlazení případných spálenin nebo hašení.
4. Hořlaviny nech v originálním obalu v dostatečné vzdálenosti od místa žonglování.
5. Žongluj v dostatečné vzdálenosti od diváků.

Připrav si také vlhký bavlněný hadr nebo azbestovou deku. Do nich zabalíš kužely, aby zhasly. A úplně nejlepší je mít i hasicí přístroj.

### Trénink

Ohnivé kužely jsou trochu jiné než obyčejné kužely. Proto nejdřív trénuj za světla s nezapálenými kužely. Když získáš jistotu, můžeš začít trénovat za světla se zapálenými kužely.

U ohnivých kuželů je trénink velmi důležitý. Každé zaváhání a spadnutí kuželu přímo bije do očí. Žonglování s ohněm pak přichází o část svého kouzla. Navíc se můžeš i spálit.

Takže trénuj za světla s nezapálenými kužely. Pak za světla se zapálenými kužely. A za tmy s ohněm prováděj jen triky, které máš plně zvládnuté.

### Palivo

Jsou vlastně dvě možnosti, jakou hořlavinu použít.

1. petrolej
2. lampový olej

Osobně dávám přednost petroleji. Bývá levnější a méně zapáchá. Na druhou stranu při hoření vzniká více dýmu. Pokud použiješ lampový olej, tak si vyber bezbarvý. Bez přidaných vůní.

**NIKDY NEPOUŽÍVEJ** benzín, aceton nebo ředidla. Jsou to hořlaviny I. třídy nebezpečnosti. Hoří velmi rychle a jejich páry jsou výbušné !!!

### Zapálení kuželů

![](/img/k/kuzely-fire-fill.png)Hořlavinu nalij na knot kuželu nad nádobou. Je lepší nalít méně hořlaviny tak, aby z knotu nezačala vytékat. Když přeliješ, bude ti při žonglování z kužele přebytečná hořlavina odstřikovat.

Před zapálením odejdi s kuželem nejméně 5 metrů od nádoby s hořlavinou.

![](/img/k/kuzely-fire-light.png)Při zapalování drž kužel knotem nahoru. Zapalovačem zapal první kužel, od kterého pak zapálíš ostatní kužely.

![](/img/k/kuzely-firea.png)Hořící kužel drž knotem nahoru.

### Uhašení kuželů

Kužel přikryj vlhkým bavlněným hadrem a počkej až uhasne. S hadrem nemávej, nech ho na kuželu ležet, aby k ohni neměl přístup vzduch.

### Žonglování s ohněm

[![](/img/f/fire-1.jpg)](/img/f/fire-1.jpg)Za tmy s ohněm prováděj jen triky, které máš plně zvládnuté.

Ohnivé kužely nejsou stavěné na nepřetržité hoření. Mezi jednotlivými zapálení kuželů si dej chvíli přestávku. Kužely vychladnou a zmenší se tak nebezpečí popálení.

[![](/img/f/fire-2.jpg)](/img/f/fire-2.jpg)

Pokročilí žongléři můžou s ohněm i [passovat](/kuzely/passing/ "Žonglování více lidí").

##### Kam dál

- [Passing s kužely](/kuzely/passing/ "S ohněm jde i passovat")

